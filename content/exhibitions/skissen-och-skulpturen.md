---
title: Skissen och skulpturen
youtubeUrl: a
sections:
  - body: >-
      Skulptörens verkstad presenterar vårens utställning ”Skissen och
      skulpturen”. Utställningen anknyter till Skulptörens verkstads berättande
      om hur en skulptur kommer till.


      Från tekniker och material kommer vi nu in på själva processen. Varifrån kommer idén, hur hittar konstnären den slutliga formen och hur ser olika konstnärers vägar till ett färdigt verk ut?


      Sökandet efter den rätta formen, material som har det rätta uttrycket, anpassning till en viss plats. Det är många komponenter som spelar in och här söker vi ta del av hur det kan gå till.


      När vi velat presentera hur en process ser ut fram till ett färdigt verk, har vi sett att det finns lika många olika vägar som det finns konstnärer. Här i Skulptörens verkstad ser ni olika exempel.
    image: /images/skissen1.jpg
  - title: Deltagande konstnärer i utställningen
    body: >-
      **Bo Andersson** är lika mycket tecknare som skulptör och ur hans mustiga
      teckningar växer skulpturala verk fram, som samtidigt samspelar med sitt
      ursprung - teckningen. Därmed sker en ny interaktion dem emellan.


      **Mats Åberg**s lilla skiss har lika mycket färdigt uttryck som sin offentliga större version. Här har han undersökt sitt uttryck fast i mindre format än slutligt verk. På så sätt har han vetskap om att den offentliga skulpturen kommer att fungera i sitt sammanhang.


      **Annika Heed** utgår alltid från teckningar eller snabba impulsiva små skisser i plastelina eller vax. Det är ett sätt att fånga det omedelbara som sedan får föras vidare i en ny skulptural form.


      **Mats Eriksson**s skisser till ”Tumbatarzan” har i sitt mindre format fångat hela den humor och värme som därefter kunnat överföras till det i format större verket.


      **Dina Hviid** visar en mindre sten som är upprinnelsen till en stor monumental marmorskulptur. Ett arbete som kräver en visshet att bildtanken håller i storformat.


      **Bitte Jonason** Åkerlund arbetar med lätthet och lekfullhet med sina skisser i otaliga versioner och former för att hitta den ultimata formen för den offentliga platsen.


      **Lotta Enocsson** är målare och tecknare samt skulptör. Hennes skulpturala former finns i ett tänkt rumsligt sammanhang och kommunicerar också med den omgivning de befinner sig i.


      **Torsten Renqvist** målare, grafiker, tecknare och skulptör hade en rik värld av uttryck att låta sina skulpturer växa ur. De känsliga små blyertsskisserna berättar om vägen fram till formen. I skulpturernas former återfinns grafikerns linjespel och tecknarens känsla för rytm.


      **Evert Lindfors** arbetade mycket i sitt material som oftast var lera, bearbetad på olika sätt. Det fanns en direkthet i uttrycket och ur ett myller av skulpturer växte de mest fantastiska skapelser fram.
    image: /images/skissen2.jpg
---
